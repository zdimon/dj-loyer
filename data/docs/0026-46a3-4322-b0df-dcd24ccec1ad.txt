№ 2310-18-00-2/514                                                                      	 Көшірме

Ш Е Ш І М
ҚАЗАҚСТАН  РЕСПУБЛИКАСЫНЫҢ  АТЫНАН

2018 жылғы 14 ақпан  							     Атырау қаласы

Атырау қалалық соты құрамында төрағалық етуші судья С.Ж.Ногаев, сот отырысының хатшылығында А.Кенжебайкызы отырып, прокурор А.Ишанованың, арыз беруші А.С.Бахытованың, Атырау қаласы әкімінің өкілі А.Нажимовтың (2017 жылғы 2 қарашадағы № 23 сенімхат), Атырау қаласы жер қатынастар бөлімінің өкілі А.Д.Сарсенбаевтың (2018 жылғы 16 қаңтардағы № 05-10-02-05/386 сенімхат), «Азаматтарға арналған Үкімет» мемлекеттік корпорациясы» коммерциялық емес акционерлік қоғамының Атырау облысы бойынша Жер кадастры және жылжымайтын мүлікті техникалық тексеру департаментінің өкілі Г.Б.Касаеваның (2018 жылғы 15 қаңтардағы № 02-06-03-42/61 сенімхат) қатысуларымен, арыз беруші Бахытова Айнұр Сапарқызының жауапкер Атырау қаласы әкіміне, «Атырау қалалық жер қатынастар бөлімі» мемлекеттік мекемесіне, «Азаматтарға арналған Үкімет» мемлекеттік корпорациясы» коммерциялық емес акционерлік қоғамының Атырау облысы бойынша Жер кадастры және жылжымайтын мүлікті техникалық тексеру департаментіне жер шекарасын заңдастырудан бас тарту әрекетін заңсыз деп тану туралы азаматтық істі қарап,
А Н Ы Қ Т А Ғ А Н Ы:

А.С.Бахытова сотқа арызбен жүгініп, онда 2011 жылы баласы А.А.Сериков Атырау қаласы, Гагарина көшесі, 74 үйді мұраға қабылдағанын, үйдің құқық белгілейтін құжаттарына сәйкес жердің көлемі 0,0655 ш.м. құрайтыны, 2012 жылғы 28 маусымдағы далалық жер учаскісін зерттеу актісіне сәйкес жердің нақты көлемі 0,803 ш.м. екені анықталғанын, алайда Атырау қаласының әкімі оған жер учаскісінің көлемін заңдастырудан бас тартқандығын көрсетіп, соттан жауапкерлердің жер шекарасын заңдастырудан бас тарту әрекетін заңсыз деп тануды сұраған.     
Сот отырысында арыз беруші А.С.Бахытова арызын қуаттап, оны толық қанағаттандыруды сұрады.
Сот отырысында жауапкер Атырау қаласы әкімінің өкілі А.Нажимов арызды мойындамай, арыз негізсіз келтірілгендігін түсіндіріп, оны қанағаттандырудан бас тартуды сұрады.
Сот отырысында жауапкер «Атырау қалалық жер қатынастар бөлімі» мемлекеттік мекемесінің (әрі қарай – Жер бөлімі) А.Д.Сарсенбаев арызды мойындамай, жер учаскісін кеңейту мәселесі Атырау қалалық сәулет және құрылыс бөлімінің құзырына кіретіндігін түсіндіріп, соттан арызды қанағаттандырудан бас тартуды сұрады.
Сот отырысында жауапкер «Азаматтарға арналған Үкімет» мемлекеттік корпорациясы» коммерциялық емес акционерлік қоғамының Атырау облысы бойынша Жер кадастры және жылжымайтын мүлікті техникалық тексеру департаментінің өкілі Г.Б.Касаева арызды мойындамай, арыз беруші Атырау қаласы, Гагарина көшесі, 74 үй мекенжайы бойынша заңсыз 0,0148 ш.м. жер учаскісін иеленіп отырғанын көрсетіп, арызды қанағаттандырудан бас тартуды сұрады.
Сот, тараптардың түсініктемелерін, прокурордың шағым қанағаттандырусыз қалдырылуға жатады деген қорытындысын тыпдап, азаматтық іс құжаттарын зерттеп, анықталған мән-жайларды бағалап, төмендегі тұжырымға келеді.
Сотта анықталғандай, 1999 жылғы 31 қыркүйектегі № 2-624 заң бойынша мұра қабылдау құқық куәлігі, Атырау қаласы әкімінің 1994 жылғы 21 маусымдағы № 342 шешімі негізінде азамат С.Шарипов Атырау қаласы, Гагарина көшесі № 74 үй мекенжайы бойынша жалпы көлемі 0,1178 ш.м. жер учаскісінің иесі болып табылған.   
2004 жылғы 5 ақпанда Жер ресурстарын басқару жөніндегі агентігімен С.Шариповтың Жер бөліміне жерді бөлу жөнінде берген арызы негізінде Атырау қаласы, Гагарина көшесі № 74 үй мекенжайы бойынша жер учаскісін бөлу жөнінде қорытынды жасақталып, жер телімінде екі тұрғын үй және қосымша құрылыс болғандықтан, оны 0,0655 ш.м. және 0,0523 ш.м. бөлуге рұқсат берілген.
2004 жылғы 12 наурыздағы сыйға тарту шарты негізінде С.Шарипов Атырау қаласы, Гагарина көшесі № 74 үй мекенжайы бойынша көлемі 0,0523 ш.м. болып табылатын жер учаскісін К.Шариповаға сыйға берген.
2010 жылғы 21 желтоқсанда С.Шариповтың қайтыс болуына байланысты Атырау қаласы, Гагарина көшесі № 74 үй мекенжайы бойынша көлемі 0,0655 ш.м. болып табылатын жер учаскісі мұра ретінде А.Серіковке берілген.
Арыз беруші А.С.Бахытова – А.Серіковтың анасы, яғни заңды өкілі болып табылады.
А.А.Серіковтың заңды өкілі А.С.Бахытованың арызы негізінде 2012 жылғы 28 маусымда Атырау қаласы, Гагарина көшесі № 74 үй мекенжайы бойынша жер учаскісінің нақты шекарасын және көлемін зерттеу жұмыстары жүргізілген. Далалық жер зерттеу актісіне сәйкес мемлекеттік жер актісі бойынша жер көлемі 0,0655 ш.м., ал тексеру барысында нақты көлемі 0,0803 ш.м. құрайтыны анықталған.
Атап айтқанда, бүгінгі таңда арыз беруші Атырау қаласы, Гагарина көшесі № 74 үй мекенжайы бойынша 0,0148 ш.м. жер учаскісін заңсыз иемденіп отырғаны көрінеді.
Атырау қаласы әкімінің 2017 жылғы 13 желтоқсандағы № 03-01-03-01/3250 санды хатымен А.С.Бахытованың 2017 жылғы 5 желтоқсанда жер учаскісін заңдастырып беру туралы арызын қанағаттандырудан бас тартылған.
Қолданыстағы заңнамаларға сәйкес жылжымайтын мүлікпен иелену, пайдалану, қолдану құқығы құқық белгілейтін құжаттардың негізінде расталады, алайда арыз берушінің сотқа ұсынған далалық жер зерттеу актісі меншік құқығын белгілейтін құжат болып табылмайды.
Бүндай жағдайда, А.С.Бахытованың арызы негізсіз және қанағаттандырусыз қалдырылуға жатады.
Бұдан бөлек, арыз беруші А.С.Бахытоваға Атырау қаласы, Гагарина көшесі № 74 үй мекенжайы бойынша артық иемденген 0,0148 ш.м. жер учаскісін өкілетті органға Қазақстан Республикасының Жер кодексінде көзделген тәртіппен жер учаскісінің көлемін ұлғайту жөніндегі өтініш келтіру немесе өз құқықтарын өзге тәртіппен қорғауға құқылы болып табылады.    
Жоғарыдағылардың негізінде және Азаматтық процестік кодексінің 223-226-баптарын басшылыққа алып, сот 

Ш Е Ш І М     Е Т Т І :

Арыз беруші Бахытова Айнұр Сапарқызының жауапкер Атырау қаласы әкіміне, «Атырау қалалық жер қатынастар бөлімі» мемлекеттік мекемесіне, «Азаматтарға арналған Үкімет» мемлекеттік корпорациясы» коммерциялық емес акционерлік қоғамының Атырау облысы бойынша Жер кадастры және жылжымайтын мүлікті техникалық тексеру департаментіне жер шекарасын заңдастырудан бас тарту әрекетін заңсыз деп тану туралы арызын қанағаттандырудан бас тартылсын. 
Шешімге түпкілікті нысанда шығарылған күннен бастап, ал сот талқылауына қатыспаған тұлғалар өздеріне шешімнің көшірмелері жіберілген күннен бастап бір ай ішінде Атырау облыстық сотының азаматтық істер жөніндегі сот алқасына Атырау қалалық соты арқылы апелляциялық шағым берілуі, прокурор апелляциялық өтінішхат келтіруі мүмкін. 



Судья									С.Ж.Ногаев 
Көшірмесі дұрыс:
Судья									С.Ж.Ногаев 
Анықтама:
Шешім «        »               2018 жылы заңды күшіне енді.
Судья									С.Ж.Ногаев 
