 3115-18-00-2/61




ШЕШІМ ҚАЗАҚСТАН РЕСПУБЛИКАСЫНЫҢ АТЫНАН


5 ақпан 2018 жыл                                                                       Тараз қаласы	
Жамбыл облысының мамандандырылған ауданаралық экономикалық соты құрамында:
төрағалық етушi судья                                                                Г.К. Ажакаева, 
сот отырысының хатшысы                                                         Ж. Әсемнің
прокурор М. Үшкемпірдің, талап қоюшы өкілі А.А. Еспенбетованың (2018 жылы 16 қаңтардағы сенімхат бойынша) қатысуларымен ашық сот отырысында талап қоюшы Қазақстан Республикасының Қорғаныс министрлігінің «15632 әскери бөлімі» республикалық мемлекеттік мекемесінің жауапкер жеке кәсіпкер Бейсенбаев Ринат Рахманалиевичке мемлекеттік сатып алуға жосықсыз қатысушысы деп тану, айыппұл өндіру және шартты бұзу туралы талап қою арызы бойынша азаматтық ісін қарап, 
А Н Ы Қ Т А Ғ А Н Ы:
Талап қоюшы Қазақстан Республикасының Қорғаныс министрлігінің «15632 әскери бөлімі» республикалық мемлекеттік мекемесі (бұдан әрі - талап қоюшы) өз талап қою арызында баға ұсыныстарын сұрату тәсілімен мемлекеттік сатып алудың қорытындылары негізінде жеке кәсіпкер Бейсенбаев Ринат Рахманалиевичпен (бұдан әрі - жауапкер) шарт жасалғанын айтып, бірақ ол шартты тиісті түрде орындамағандықтан, оны мемлекеттік сатып алуға жосықсыз қатысушы деп тану, айыппұл өндіру және шартты бұзуды сұраған.
Талап қоюшы өкілі А.А. Еспенбетова талап қою арызды қолдап, жауапкер шарт бойынша міндеттемені ішінара орындалғанын айтып, талап қою арызды қанағаттандыруды өтінген.
Жауапкер сот отырысының уақыты мен орыны туралы тиісінше хабарланған, алайда, сотқа келмеді, келмеуінің себебін хабарламады. 
Сот жауапкердің келмеу себебін дәлелсіз деп танып, істі Қазақстан Республикасы Азаматтық процестік кодексінің (бұдан әрі - АПК) 196 бабының 4 тармағына сай қарады.
Іс құжаттарын зерттеп, талап қоюшы өкілінің түсініктемесін, прокурордың қорытындысын тындап, сот талап қою арыз ішінара қанағаттандыруға жатады деген тұжырымға келді.
2017 жылғы 11 мамырда тараптар арасында мемлекеттік сатып алудың қорытындысы негізінде 650 000 теңгеге полиграфиялық қызметтерін (бланк өнімдерін дауындау) көрсетуге № 7 шарт жасасқан (бұдан әрі - Шарт).
2017 жылы 7 маусымда Шарт қазынашылық мекемеде тіркелген.
Шарттың 1 қосымшасына сәйкес орындау мерзімі сәуір-желтоқсан айлары деп көрсетілген. 
Алайда, жауапкер Шарт бойынша өзіне алған міндеттемелерін орындамады. 
Қазақстан Республикасының Азаматтық кодексінің (бұдан әрі -АК) 272-бабына сәйкес міндеттеме - міндеттеме шарттары мен заң талаптарына сәйкес тиісінше орындалуға тиіс.
АК-нің 360-бабына сәйкес егер міндеттемеде кәсіпкердің тапсырысы бойынша әлдебір жұмысты орындау көзделсе, жұмыстың нәтижесін пайдаланудың мүмкін еместігі немесе оны пайдаланудың тиімсіз болу тәуекелі кәсіпкерге жүктеледі. 
Жауапкер 2017 жылы 14 маусымда 135 820 теңгеге ғана ішінара қызмет көрсеткен. 
Жауапкермен Шарт бойынша толық көлемінде міндеттемені орындаудың мүмкін еместігі туралы сотқа дәлелдер ұсынылмады. 
Қазақстан Республикасының «Мемлекеттік сатып алу туралы» Заңының 12-бабының 4-тармағының 3-тармақшасына сай, мемлекеттік сатып алуға жосықсыз қатысушылардың тізілімі ол, мемлекеттік сатып алу туралы өздерімен жасасқан шарттар бойынша өз міндеттемелерін орындамаған не тиісті түрде орындамаған өнім берушілердің тізбесін білдіреді.
Яғни, жоғарыда көрсетілген заңның талаптарына сай жауапкер өзіне жүктелген міндеттемелерді орындамаған үшін мемлекеттік сатып алудың жосықсыз қатысушы деп танылуы мүмкін. 
Жоғарыдағы көрсетілген мән-жайларды ескере отырып, жауапкер өзіне Шарт бойынша алған міндеттемелерді бүгінгі күнге дейін орындамаған үшін сот жауапкерді мемлекеттік сатып алудың жосықсыз қатысушысы деп тануға негіз бар деп табады. 
Шарттың 8.3 тармағына сай тапсырыс беруші өнім берушіден ол міндеттемелерін тиісінше орындамаған жағдайда мерзімі өткен әрбір күн шарттың орындалмаған міндеттемелер сомасынан 0,1% мөлшерінде тұрақсыздық айыппұл ұстайды.
Сот Шарт бойынша талап қоюшымен 2017 жылғы 15 маусымнан бастап 2017 жылы 25 желтоқсанға дейінгі мерзімде 99 750,92 теңгеге (514 180 *0.1%*194) жүргізілген есеп дұрыс емес деп санайды, өйткені мерзімнің өтуі тек 2018 жылғы 1 қаңтардан басталады. Осыған байланысты, көрсеткен мерзімге айыппұл есептелінбейді. 
Шарттың 9.1 тармағына сай Шарт 2017 жылғы 31 желтоқсанға дейін қолданылады. Яғни, бүгінгі күнге Шарттың қолданыс мерзімі аяқталған. Сол себептен, Шартты бұзу туралы талап қою арыз қанағаттандыруға жатпайды. 
АПК-нің 117-бабына жауапкерден талап қоюшының пайдасына 1 203 теңге мемлекеттік баж өндіруге жатады. 
АПК-нің 223-226 баптарын басшылыққа ала отырып, сот
 Ш Е Ш І М Е Т Т І:
Талап қоюшы Қазақстан Республикасының Қорғаныс министрлігінің «15632 әскери бөлімі» республикалық мемлекеттік мекемесінің жауапкер жеке кәсіпкер Бейсенбаев Ринат Рахманалиевичке мемлекеттік сатып алуға жосықсыз қатысушысы деп тану, айыппұл өндіру және шартты бұзу туралы талап қою арызы ішінара қанағаттандырылсын.
Жеке кәсіпкер Бейсенбаев Ринат Рахманалиевич мемлекеттік сатып алуға жосықсыз қатысушысы деп танылсын.
Жеке кәсіпкер Бейсенбаев Ринат Рахманалиевичтен мемлекет пайдасына 1203 (бір мың екі жүз үш) теңге мемлекеттік баж өндірілсін. 
Талап қоюшы Қазақстан Республикасының Қорғаныс министрлігінің «15632 әскери бөлімі» республикалық мемлекеттік мекемесінің жауапкер жеке кәсіпкер Бейсенбаев Ринат Рахманалиевичке айыппұл өндіру және шартты бұзу туралы талап қою арыз қанағаттандырусыз қалдырылсын.
Шешімге наразы жақтар шешім түпкілікті нысанда шығарылған күннен бастап бір ай ішінде Жамбыл облыстық сотының азаматтық істер жөніндегі апелляциялық сот алқасына Жамбыл облысының мамандандырылған ауданаралық экономикалық соты арқылы апелляциялық тәртіппен апелляциялық шағым беруге, прокурор апелляциялық өтінішхат келтіруге құқылы.	
Судья                                                                                                         Г.К. Ажакаева
Шешім түпкілікті нысанда 2018 жылы 9 ақпанда шығарылған. 
Судья									              Гүлнара Қанатбекқызы Ажақаева

